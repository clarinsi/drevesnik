## O orodju

Drevesnik je spletni vmesnik za brskanje po slovenskih skladenjsko razčlenjenih korpusih, s pomočjo katerega lahko jezikoslovci in drugi raziskovalci analizirajo različne slovnične pojave v slovenščini. Uporabniki v polje za iskanje vpišejo svoj [iskalni pogoj](https://orodja.cjvt.si/drevesnik/help), izberejo enega ali več korpusov, po katerih naj se iskanje izvede, prikazane rezultate pa si lahko ogledajo ali prenesejo na svoj računalnik. 

Drevesnik trenutno podpira brskanje po ročno razčlenjenih korpusih pisne [(SSJ)](https://github.com/UniversalDependencies/UD_Slovenian-SSJ) in govorjene [(SST)](https://github.com/UniversalDependencies/UD_Slovenian-SST) slovenščine ter po nekoliko večjem strojno razčlenjenem vzorcu korpusa Kres [(ccKres)](https://www.clarin.si/repository/xmlui/handle/11356/1034). Vsi trije korpusi so razčlenjeni po medjezikovno primerljivi shemi [Universal Dependencies](https://wiki.cjvt.si/books/07-universal-dependencies), ki vključuje oznake besednih vrst, oblikoslovnih lastnosti in skladenjskih odvisnosti, dodatno pa so besedam pripisane tudi osnovne oblike besed (leme) in oblikoslovne oznake po lokalno uveljavljani shemi [MULTEXT-East](https://wiki.cjvt.si/books/04-oblikoskladnja-multext-east). Drevesnik omogoča iskanje po vseh teh nivojih oznak in njihovo poljubno kombiniranje.

Vmesnik temelji na odprtokodnem orodju [dep_search](https://github.com/TurkuNLP/dep_search), ki smo ga lokalizirali in nadgradili s podporo raziskovalne infrastrukture CLARIN.SI (Projekti CLARIN.SI 2019) in Javne agencije za znanstvenoraziskovalno in inovacijsko dejavnost RS (projekt [SPOT](https://spot.ff.uni-lj.si/) Z6-4617, program PJVT P6-0411). 

Programska koda vmesnika je prosto dostopna na [repozitoriju CLARIN.SI](https://github.com/clarinsi/drevesnik).